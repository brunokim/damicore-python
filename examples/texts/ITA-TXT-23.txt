Governo in bilico/ I ministri del Pdl «Anche la giustizia nel chiarimento»
Berlusconi raduna lo stato maggiore a palazzo Grazioli. Manifestazione in piazza il 4 ottobre mentre la Giunta vota
politica pdl



Email
+
-
di Nicola Corda

ROMA. Un Gabinetto di guerra durato tre ore poi Silvio Berlusconi parte con destinazione Milano, lasciando i palazzi romani a bagnomaria, in balia di una crisi strisciante provocata dalle dimissioni annunciate dei suoi parlamentari.
Il summit si è incardinato su cosa fare nel caso di un voto in Aula che Letta ha chiesto con insistenza ad Angelino Alfano e ottenuto poche ore più tardi dal Presidente Giorgio Napolitano. E davanti al «prendere o lasciare» inequivoco scandito dal premier l'ordine di scuderia alla squadra dei ministri azzurri è stato quello di pretendere che anche la questione giustizia sia inserita nel pacchetto del chiarimento. Al vertice c’era anche Denis Verdini, sostenitore della linea dura, e i capigruppo Schifani e Brunetta per fare il punto sull'allarme di possibili “traditori” disposti, in caso di crisi, a sostenere un esecutivo con un'altra maggioranza.
Dalla “war room” è uscita anche la decisione di alzare il tiro con la convocazione di una nuova manifestazione. A Roma piazza Farnese forse è piccola per contenere le folle, ma la giornata del 4 ottobre sarà ad altissima tensione. Berlusconi si mette l'elmetto in testa e chiama le truppe azzurre in piazza, proprio in coincidenza con l'udienza pubblica della Giunta per le Immunità che dovrà votare per la sua decadenza. Il titolo dell’iniziativa: "Siamo tutti decaduti" spiega bene l'intenzione di mettere sotto pressione le istituzioni parlamentari e sfidare così anche Giorgio Napolitano. Quella sentenza sui diritti tv divenuta definitiva, il Popolo della Libertà tornato Forza Italia non la manda giù e sembra determinato a percorrere tutte le strade per evitare l'uscita di scena del capo.
VIDEO Epifani: ''Il Pdl ha tradito e colpito alle spalle l'Italia''Compresa la decisione di mettere in mora il governo anche se non è chiaro per tutti se le dimissioni di massa significhino automaticamente l'apertura di una crisi formale. Di sicuro la pattuglia dei falchi non mostra grande disponibilità a concedere un secondo tempo a Letta come nel caso di Capezzone che già sullo slittamento dell'Iva piazza paletti sulle coperture.
In molti, tra le cosiddette colombe, si affannano a spiegare che «si tratta di un atto politico» per segnare la distanza da alleati che «vogliono estromettere dalla scena politica il leader del partito con il quale sono al governo». «Un'espulsione che per il Pd è una coccarda da appuntare al petto» dice il presidente della commissione Affari costituzionali della Camera Paolo Sisto. Ma il primo gesto di dimissioni dovrebbe arrivare dai ministri che invece per ora restano al loro posto. «Un'ipotesi che non esiste», assicura Cicchitto poco prima che cominci il Consiglio dei ministri del grande freddo, liquidando con un «vedremo» i cronisti che chiedevano cosa farà il Pdl nel caso di un nuovo voto di fiducia.
Intanto Gaetano Quagliariello, numero due della squadra del Pdl a Palazzo Chigi, non ha firmato il famoso modulo in bianco delle dimissioni. Tra i senatori anche Carlo Giovanardi si dichiara disertore e a Palazzo Madama sembra che all'elenco delle destituzioni in bianco manchino ancora diversi nomi come Vincenzo Gibino, Salvatore Torrisi, Pippo Pagano e alla Camera il sottosegretario all'agricoltura Giuseppe Castiglione, tutti siciliani. Sempre al Senato sotto osservazione il gruppo Grandi Autonomie e Libertà, nuova edizione dei responsabili di questa legislatura disponibili a un Letta bis. E' uno di loro Paolo Naccarato a lanciare l'avvertimento al Cavaliere: «Dico a Berlusconi di stare attento. Quando si passerà sotto i banchi della presidenza per votare la fiducia, avrà sorprese e delusioni», e a tradirlo saranno «persone insospettabili, a lui vicinissime»