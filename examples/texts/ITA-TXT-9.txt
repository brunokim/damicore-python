Strappo di Alfano: "Votiamo fiducia".
Letta alla resa dei conti in Parlamento
Giovanardi: "Faremo un nuovo gruppo, abbiamo i numeri, gli scissionisti sono loro". Il premier respinge le dimissioni dei ministri Pdl. Berlusconi fa pressing sui dissidenti. Tregua fra Letta e Renzi, che assicura: "Il bene dell'Italia prima di tutto". Napolitano: "In Parlamento chiarimento per un governo non precario". Epifani: "Con la fiducia di domani non sarà un governicchio"

di MONICA RUBINO
Lo leggo dopo
Strappo di Alfano: "Votiamo fiducia". Letta alla resa dei conti in Parlamento
Silvio Berlusconi (afp)
ROMA - Letta respinge le dimissioni dei ministri del Pdl. Mentre il partito del Cavaliere si spacca anche 'fisicamente', dividendosi in due gruppi che si riuniscono in luoghi diversi. Da un lato Berlusconi convoca un vertice ristretto con i 'big' a Palazzo Grazioli. Dall'altro Angelino Alfano è a colloquio con i ministri pidiellini alla presenza di Gianni Letta. Unico ministro a Palazzo Grazioli è Nunzia De Girolamo. 

Secondo fonti parlamentari, le colombe starebbero aspettando la risposta del Cavaliere sull'ultimatum del vicepremier rivolto al partito di votare unito la fiducia prima di decretare la rottura. Caustico il commento del segretario Pd Guglielmo Epifani all'assemblea dei parlamentari democratici: "Berlusconi ha cercato la crisi in modo pretestuoso, ma sta perdendo". E aggiunge: "Se una parte del centrodestra domani voterà la fiducia avverrà un fatto di grande portata politica, positivo prima di tutto per il Paese".

E' la conclusione di una giornata convulsa, caratterizzata da una girandola di incontri politici alla vigilia del discorso di Enrico Letta alle Camere. Fino a quando, nel pomeriggio, il senatore 'dissidente' del Pdl Carlo Giovanardi esce allo scoperto: "Alfano ha i numeri per formare un nuovo gruppo, siamo anche più di 40, e siamo fermi nel voler mantenere l'equilibrio di governo. Per questo voteremo la fiducia. Il problema dei numeri, al massimo, è degli altri".

Ci sarebbe addirittura il nome del nuovo soggetto politico, che dovrebbe chiamarsi "Nuova Italia". Giovanardi è chiaro, non si tratta di una semplice 'fronda': "Scissionisti - puntualizza l'esponente cattolico - sono quelli che si pongono fuori dalla linea del partito, escono dai gruppi e vogliono fondare Forza Italia, non - rivendica il senatore - chi rimane fermo sulle nostre posizioni fondatrici". 

Chiamato in causa, Alfano formalizza lo strappo prima della inevitabile scissione: "Rimango fermamente convinto che tutto il nostro partito domani debba votare la fiducia a Letta. Non ci sono gruppi e gruppetti".  Stesse parole usate poco dopo da Maurizio Lupi in un tweet. Sandro Bondi replica senza giri di parole: "Voteremo la fiducia solo se lo chiede il Cavaliere". Ma i ministri del Pdl valutano addorittura di ritirare le dimissioni. E il ministro Dario Franceschini ribadisce: "Nessuna trattativa. Domani il governo porrà la fiducia in modo che ogni scelta avvenga in Parlamento. Soprattutto sul principio di netta e totale separazione" tra governo e vicende di Silvio Berlusconi. Un modo per rispondere ad una eventuale (e clamorosa) retromarcia del Cavaliere. 

I falchi rilanciano Marina. L'altro asso della manica degli "ultras" berlusconiani è rilanciare la candidatura di Marina Berlusconi alla guida della rinata Forza Italia. Secondo fonti del Pdl  la primogenita del Cavaliere avrebbe manifestato in queste ore tutta la sua rabbia e indignazione nei confronti di quella parte del Pdl pronta a girare le spalle all'ex premier e votare la fiducia al governo Letta. Sembra che l'epiteto utilizzato da Marina per definire i pidiellini pronti alla scissione sia 'traditori'.

Incontro Letta-Renzi. Intanto, sulla strada del Letta bis, arriva anche il chiarimento tra Enrico Letta e Matteo Renzi, avvenuto sempre oggi durante un pranzo a Palazzo Chigi. Ciò che è emerso dal colloquio è la necessità, condivisa, di "mettere il bene del Paese al di sopra di tutto". Così il sindaco di Firenze scrive infatti su Facebook: "Ho detto oggi al premier Letta che da sindaco, da militante democratico ma soprattutto da cittadino spero che prevalga l'interesse del Paese. E continuo a fare il tifo per un Governo solido che faccia bene per le famiglie, per le imprese, per l'Italia. Tutto il resto lo lascio ai professionisti della chiacchiera...". E ancora: "Oggi sono usciti i dati sulla disoccupazione in Italia - continua Renzi - Siamo al 12,2%, il livello più alto dal 1977. I giovani senza lavoro hanno superato il 40%. E la politica come reagisce? Niente, imbambolata sulle vicende che tengono l'Italia bloccata da vent'anni".

Il premier ha dunque ottenuto dal sindaco di Firenze il via libera al tentativo di formare un governo con l'appoggio dei dissidenti del Pdl. Con il beneplacito della Borsa che, appresa la notizia, balza in avanti. Un'ora e mezzo di colloquio cordiale in un clima sereno, hanno fatto sapere da palazzo Chigi, con il congresso che è rimasto solo sullo sfondo. Letta ha chiarito pubblicamente che non parteggerà per nessuno. E dopo il sindaco di Firenze il premier riceve anche l'altro candidato alla segreteria del Pd, Gianni Cuperlo. Che, alla fine dell'incontro, rassicura: "Il presidente del Consiglio farà un discorso forte per rilanciare l'azione dell'esecutivo con impegni precisi per risolvere i problemi del Paese e che prevede un orizzonte di ampio respiro, non di pochi mesi".

Il Colle: "Governo non precario". Parole, quelle di Cuperlo, che ricalcano gli avvertimenti del Capo dello Stato. A metà pomeriggio infatti Napolitano, attraverso l'ufficio stampa, ammonisce che "il chiarimento in Parlamento dovrà essere pieno per garantire al governo un impegno non precario", allo scopo di perseguire gli obiettivi e le scadenze più vicine del 2014.

Cronaca di una giornata concitata. Gli eventi, nel corso della giornata, si susseguono a una velocità impressionante. Berlusconi, che in una lettera al settimanale cattolico "Tempi" si scaglia contro Napolitano, il premier e il Pd, convoca di buon mattino un vertice ristrettissimo a Palazzo Grazioli. Presenti i due capigruppo, Renato Brunetta e Renato Schifani, il coordinatore Denis Verdini e Angelino Alfano. Un mix di falchi e colombe, che tutti insieme escono dal palazzo intorno alle 13.30, lasciando da soli il vicepremier e il Cavaliere.

Il vicepremier insiste perché si ascolti quello che Letta dirà in merito a giustizia, economia, riforme e amnistia. E riferisce che gli ex ministri, pur avendo rassegnato le dimissioni, sono contrari alla crisi e non garantiscono il voto di sfiducia. Posizione ribadita da Maurizio Lupi, ministro Pdl dimissionario ma con molte perplessità: "Io sono sempre ottimista, molto ottimista", risponde ai giornalisti che gli chiedono se il governo domani ce la farà a superare la crisi.  Lo stesso ministro, tra l'altro, prende parte in qualità di ministro dei Trasporti ancora in carica ma dimissionario, al tavolo di palazzo Chigi su Alitalia con azienda, banche e Adr. Una mossa considerata negli ambienti politici del centrosinistra un "chiaro segnale" di dissenso nei confronti della linea del capo. 

Mentre i berlusconiani discutono a Palazzo Grazioli, il premier sale al Colle per un colloquio con Napolitano, poi a pranzo riceve il sindaco di Firenze Matteo Renzi e subito dopo lo zio Gianni Letta, esponente Pdl. Nel pomeriggio anche Alfano va a Palazzo Chigi, seguito dai ministri dimissionari Gaetano Quagliariello, Beatrice Lorenzin e Nunzia De Girolamo. Nel Pdl-Forza Italia si continua a litigare. Daniela Santanché si dichiara disposta a offrire la sua testa al vicepremier pur di ricomporre la frattura. Il Pd riunisce la segreteria e dichiara il proprio sostegno compatto al governo. Al contrario la Lega annuncia che non voterà la fiducia, così come il M5S. Mentre i quattro senatori "transfughi" (Adele Gambaro, Fabiola Anitori, Paola De Pin e Marino Germano Mastrangeli) dei Cinque Stelle passati al gruppo Misto appoggeranno l'esecutivo.