Mediobanca, l'Italia che la Francia non compra
Martedì, 1 ottobre 2013 - 17:23:00
 

mediobanca
 

Di Sergio Luciano

 

C'è una Francia che compra Italia e una Francia che la vende, o quantomeno si libera le mani per poterla vendere. Dipende, evidentemente, da quale “Italia”: quella che piace ai francesi di Kering, il gruppo fondato da Francois Pinault, è rappresentata da marchi come Pomellato, Brioni e Gucci; l'Italia che apprezzano le “teste d'uovo” della Lvmh di Bernard Arnault è quella di Bulgari, Loro Piana, Cova; al “patron” di Lactalis piaceva molto la Parmalat con la sua ricca cassa, e se l'è presa; al Credit Agricole piaceva Banca Intesa, ma era un boccone troppo grosso, e ha dovuto accontentarsi del gruppo Cariparma, che però è pur sempre la settima banca d'Italia e ben gestita sta diventando la sesta.

Cos'è che non piace più ai francesi? Il nostro sistema assicurativo e finanziario, quello dei salotti e salottini, quello in avanzato stato di decomposizione, insomma: ecco perché il colosso cooperativo delle polizze francesi, Groupama, ha deciso di uscire dal patto di sindacato di Mediobanca; ed ecco perché il colosso transalpino delle polizze, Axa, lieto degli ottimi risultati della sua alleanza commerciale con il Monte dei Paschi di Siena, si è tuttavia ben guardato dall'investire, almeno per ora, direttamente nel capitale dell'istituto senese.

Salotti diversi, ma pur sempre salotti: familistico a Milano, politico-massonico a Siena. Ripulito dalla crisi quest'ultimo, con l'avvento di vertici nuovi, credibili e determinati e soprattutto con l'effetto-crisi che non permette più sbagli né concede “seconde occasioni”; svuotato dal suo storico ruolo di potere il salotto milanese, a causa di tanti fattori – tutto un mondo di vecchi “patron” che sono fisicamente scomparsi, la globalizzazione dei mercati, la perdita dei rapporti privilegiati con le banche – ma anche di una gestione dichiaratamente molto innovativa e futurista ma forse, nei fatti, più tradizionalista di quanto l'anagrafe avrebbe promesso. Addio a Mediobanca da parte di Groupama, quindi, e addio al mito del “polo francese” presidiato appunto da Groupama e da Bollorè. Ma chi non ha memoria corta sa ricostruire precisamente come si è arrivati a questo show down. Fu proprio Groupama il soggetto che venne individuato tre anni fa per un primo tentativo di “salvataggio” del gruppo Ligresti, ma l'esordio dei francesi nella Premafin fu accolto da una tale fucileria (soprattutto “fuoco amico”, ispirato cioè proprio da ambienti riconducibili a Mediobanca) sia di mercato che istituzionale, da indurli a mollare senza nemmeno combattere, visto che alla fine in palio c'era quella che già si delineava come una solenne ciofeca.

Ma allora, tutta la retorica del “fortino” del capitalismo italiano, lo “scrigno” conteso, la “culla” del controllo delle Generali dov'è andata a finire? Be', quest'ultima caratteristica è sempre meno reale ed è sempre più archivio, perché la quota milanese nel gruppo triestino sta scendendo e scenderà al 10%, ma ne rappresenta ancora il maggiore pregio, basti pensare che quel 12% abbondante delle Generali che è di proprietà di Mediobanca vale da solo quanto la metà dell'intera capitalizzazione della banca... Solo che le Generali stanno riprendendo valore, ben gestite come finalmente sono dopo essersi emancipate dalla “soma” milanese, e difendono da se stesse la loro autonomia, come tutte le vere multinazionali della finanza. Non è più corretto, insomma, dire che chi comanda in Piazzetta Cuccia comanda anche a Trieste.

E dunque? Dunque, niente: si sapeva. Giorno dopo giorno, tra il finto stupore dei giornali -soprattutto di quelli stranieri - si consuma la “normalizzazione” di Mediobanca, o meglio la fine di un'anomalia virtuosa e insieme nociva per l'economia italiana. Resta sul mercato una banca d'affari che controlla una bella azienda di credito al consumo e una banca multicanale “retail” dalle forti ambizioni e dai discutibili risultati, una realtà che non ha più leadership nel mercato del “mergers and acquisitions” e non riesce più a svolgere quella funzione di sistema che bene o male aveva assicurato fino a tutti gli Anni Novanta ma poi, via via, sempre meno. Per la cronaca, senza Unipol-Fonsai, senza Groupama, senza le stesse Generali, il patto di sindacato che controlla Mediobanca è rimasto di poco sopra il 30%, soglia d'Opa, grazie alla generosità con cui il gruppo Pesenti, una delle storiche “grandi famiglie” capitaliste italiane che per decenni s'è avvalsa dei servigi della Mediobanca potente di un tempo, ha deciso di svincolare solo l'1% della sua quota, lasciando vincolato l'1,6%. Si può dire che questa Mediobanca “bergamasca” può continuare a dormire sonni tranquilli, quindi. Ma non tanto perché presidiata da una gendarmeria occhiuta e feroce, quanto – piuttosto – perché tutte le insidie di cui si è favoleggiato per anni, oggi - in giro per il mercato – sembrano proprio non esserci.

Fuori dal fortino, allo stato brado, gli ultimi capi una volta custoditi nel recinto: la Rcs, la Telecom. Facevano paura a tutti, un tempo. Oggi vengono via con un pezzo di pane.