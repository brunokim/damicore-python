Governo, crisi aperta/ Berlusconi: "Ministri Pdl presentino subito dimissioni"
Il Cavaliere stacca la spina al governo: "Ultimatum Letta inaccettabile. Non possiamo renderci complici dell'aumento dell'Iva"
politica pdl



Email
+
-

CRISI DI GOVERNO
Segui tutti gli sviluppi su Repubblica.it
ROMA. I ministri del Pdl presentino subito le dimissioni per non essere complici dell'aumento dell'Iva. E' quanto richiesto da Silvio Berlusconi che sembra così voler assestare un colpo decisivo all'esecutivo di Enrico Letta. Una decisione che di fatto sancisce l'apertura della crisi di governo come confermato dalle dichiarazione del ministro dell'interno Angelino Alfano. "I ministri del Pdl rassegnano le proprie dimissioni".
"Ho invitato la delegazione del Popolo della Libertà al governo - afferma Berlusconi - a valutare l'opportunità di presentare immediatamente le proprie dimissioni per non rendersi complici, e per non rendere complice il Popolo della Libertà, di una ulteriore odiosa vessazione imposta dalla sinistra agli italiani".
L'attacco del Cavaliere a Letta.  "La decisione assunta ieri dal presidente del Consiglio dei Ministri Enrico Letta - prosegue il leader del centrodestra - , di congelare l'attività di governo, determinando in questo modo l'aumento dell'Iva è una grave violazione dei patti su cui si fonda questo governo, contraddice il programma presentato alle Camere dallo stesso Premier e ci costringerebbe a violare gli impegni presi con i nostri elettori durante la campagna elettorale e al momento in cui votammo la fiducia a questo esecutivo da noi fortemente voluto".
"Per queste ragioni, l'ultimatum lanciato dal Premier e dal Partito Democratico agli alleati di governo sulla pelle degli italiani, appare irricevibile e inaccettabile", aggiunge. "Pertanto - conclude - ho invitato la delegazione del Popolo della Libertà al governo a valutare l'opportunità di presentare immediatamente le proprie dimissioni per non rendersi complici, e per non rendere complice il Popolo della Libertà, di una ulteriore odiosa vessazione imposta dalla sinistra agli italiani".
VIDEO Berlusconi: se decado io, cade anche il governo
La conferma dei ministri del Pdl. "Non riteniamo vi siano più le condizioni per restare nell'esecutivo. Rassegniamo le nostre dimissioni anche al fine di consentire, sin dai prossimi giorni, un più schietto confronto e una più chiara assunzione di responsabilità". La nota è firmata da Angelino Alfano, Nunzia De Girolamo, Beatrice Lorenzin, Maurizio Lupi e Gaetano Quagliariello.
La reazione di Letta. "Il chiarimento deve avvenire in Parlamento, alla luce del sole, di fronte ai cittadini". E' questa la prima reazione che filtra da Palazzo Chigi. Enrico Letta, informato da Angelino Alfano della decisione di Berlusconi ha telefonato al Presidente della Repubblica per informarlo e con lui si consulterà nelle prossime ore.
Epifani: ''Non pensavo irresponsabilità arrivasse a questo punto''L'ira del Pd. Dura la replica del leader del Pd Guglielmo Epifani:"E' un'irresponsabilità totale quella che si sta consumando. Le dimissioni dei ministri del Pdl sono una ulteriore azione di sfascio per l'azione del governo". Allarmato anche il viceministro all'Economia, Stefano Fassina: "Si rischia che sia la Troika a fare la legge di Stabilità al posto nostro".