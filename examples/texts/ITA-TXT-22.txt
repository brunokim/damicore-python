Crisi politica/ Una strada da seguire fino in fondo
opinioni crisi politica



Email
+
-
di Gianfranco Pasquino

Le vie d'uscita dalla situazione imbarazzante e pericolosa in cui Berlusconi e il suo Popolo della Libertà hanno cacciato l'Italia sono limitate e tutte molto difficili. La premessa di qualsiasi soluzione deve, comunque, a parere dello stesso Presidente della Repubblica, essere cercata nella Costituzione. Nessun governo può rimanere in carica, dopo l'annuncio delle dimissioni di cinque ministri, senza verificare l'esistenza di un esplicito rapporto di fiducia con il Parlamento, Giustamente sia Napolitano sia il Presidente del Consiglio Letta hanno espresso una chiara preferenza affinché la eventuale, ma probabile, crisi di governo venga parlamentarizzata. Bisogna che coloro che hanno deciso di abbandonare la coalizione di governo spieghino apertamente e trasparentemente i perché dei loro comportamenti a tratti decisamente eversivi, vale a dire quali sono i fatti nuovi che impediscono la continuazione di una, pur complicata, esperienza di collaborazione.
E' altrettanto importante che anche coloro che sostengono il governo chiariscano tanto lo stato di attuazione del programma concordato quanto i termini di una eventuale collaborazione con altre forze politiche. Alla Camera, il Partito Democratico e i suoi alleati godono, anche grazie al premio di maggioranza garantito dal Porcellum, di numeri ampi che significano un sostegno almeno apparentemente solido che potrebbe addirittura ulteriormente consolidarsi contro la sfida lanciata da Berlusconi e dai suoi falchi.
Al Senato, il Pd e Scelta Civica hanno assoluta necessità di convincere all'incirca una ventina di Senatori. Sembra che dentro i Senatori del Popolo della Libertà i dissensi sulla strategia bizzarra e disfattista del falco Berlusconi siano parecchi e di rilievo. Vale a dire che non siamo di fronte a nuovi Scilipoti che vanno alla ricerca di qualche prebenda e di qualche strapuntino, ma di uomini che si rendono conto della gravità di aprire una crisi che sarebbe economicamente costosissima (fino al "commissariamento" dell'Italia da parte della troijka: Commissione Europea, Banca Centrale, Fondo Monetario Internazionale) e politicamente devastante, alimentando sentimenti antipolitici e movimenti populisti.
Tuttavia, né Napolitano né Letta si accontenterebbero di contributi una tantum, di un governo “à la carte” esposto agli umori di quella ventina di Senatori. Dunque, andrebbe ridefinito il programma di governo con alcuni pochi e precisi obiettivi. Due di loro sono ineludibili e assolutamente prioritari: la Legge di Stabilità economica e la riforma della legge elettorale. Senza la prima, l'Italia sarebbe in balia dei mercati internazionali e travolta dall'ampliarsi dello spread con i titoli di Stato tedeschi. Senza la seconda, non si potrebbe andare a votare ovvero, peggio, si tornerebbe a votare con il Porcellum con esiti prevedibilmente peggiori, in termini di creazione di una stabile e coesa coalizione di governo, di quelli delle elezioni di febbraio.
La decisione di Napolitano di rinviare il governo Letta alle camere, condivisa dal Pr. esidente del Consiglio, deve essere interpretata in due modi. Da un lato, è l'ultima possibilità di ripensamento offerta a Berlusconi, ai suoi ministri, ai suoi parlamentari. Dall'altro, è un modo per responsabilizzare tutti i parlamentari, fra l'altro, comunicando loro che il Presidente della Repubblica, fedele a sue ripetute prese di posizione, non è affatto disposto ad andare allo scioglimento di questo Parlamento. Ciascuno dovrà assumersi, magari onorando la Costituzione, "senza vincolo di mandato", il compito di operare nel senso della stabilità politica e degli interessi del paese oppure contro. Nessun ottimismo è giustificato, ma la strada parlamentare deve essere percorsa fino in fondo nella piena consapevolezza della gravità di quanto sta succedendo.
©RIPRODUZIONE RISERVATA