La crisi politica/ Berlusconi chiude «Esperienza finita»
«Iva e Imu, poi al voto». All’assemblea Pdl “perdona” i dissidenti ma vieta il dibattito. La fronda cresce. Alfano minaccia la scissione
politica governo letta crisi di governo pdl



Email
+
-
di Maria Berlinguer

La crisi politica/ Letta ci prova e tira dritto domani il voto di fiducia
ROMA. «La nostra esperienza di governo è finita». Silvio Berlusconi tira dritto e dà sette giorni al governo per votare la cancellazione della seconda rata dell’Imu, la legge di stabilità e lo stop all’aumento dell’Iva. «Poi torniamo al voto e vinciamo», dice ai gruppi parlamentari convocati dopo lo strappo delle dimissioni dei ministri Pdl, seguito alle annunciate dimissioni di tutti i parlamentari, e i forti maldipancia dei moderati preoccupati dalla deriva estremista del Cavaliere e dei falchi del partito. Ma la riunione, attesa per una chiarimento interno e per contare quanto pesa il dissenso, si risolve in un monologo del solo Berlusconi che, dopo aver attaccato a tutto campo la magistratura “eversiva” che lo ha condannato, perdona i ministri che hanno osato criticarlo per averli dimissionati dal governo Letta.
«I panni sporchi si lavano in famiglia ma i ministri lo hanno fatto in buona fede», dice magnanimo. Salvo impedire ogni chiarimento tra i parlamentari. Tanto che il «povero» Fabrizio Cicchitto che prova chiedere di parlare dopo l’arringa del Cavaliere viene «cortesemente» invitato a tacere. A zittire l’ex capogruppo sarebbe stato Berlusconi in persona. «Ho chiesto un dibattito e cortesemente mi è stato detto che è stato rinviato ad altra occasione», racconta Cicchitto.
Ma non rinuncia a esprimere i suoi dubbi: per fare quello che chiede il Cavaliere, cioè approvare le misure economiche in pochi giorni «o congeliamo le dimissioni dei ministri e, così facendo, vengono meno le ragioni per un voto di fiducia oppure il Pdl deve votare la fiducia». Le “colombe” ora minacciano l’addio: non c’è, infatti, il ridimensionamento dei “falchi”, Daniela Santanché in testa, tanto che Angelino Alfano a tarda serata, durante un incontro dai toni accesi con Berlusconi, secondo voci che si rincorrono si spinge addirittura a ipotizzare l’addio al partito per dare vita a gruppi autonomi pronti a sostenere il governo Letta.
Cicchitto: ''Non c'è stata discussione politica nel Pdl''Il film della giornata comincia con un faccia a faccia a pranzo tra il Cavaliere e Alfano. Al segretario del Pdl, che non rinnegando la propria fedeltà al capo aveva annunciato di essere pronto ad essere «diversamente berlusconiano», esprimendo tutto il malessere per essere stato tenuto all’oscuro dell’ultimatum del Cavaliere e dei falchi a governo e colombe, Berlusconi fa ponti d’oro. «È ovvio che tu sarai una figura centrale anche nella rinata Forza Italia», gli dice, «ho grandi progetti su di te».
A palazzo Grazioli arrivano tutti i ministri Pdl dimissionati. L’incontro è teso e dura poco. I primi a lasciare la residenza del Cavaliere sono Beatrice Lorenzin, Gaetano Quagliariello e Maurizio Lupi, i più critici verso il nuovo corso berlusconiano. Con Alfano sono già finiti nel mirino de Il Giornale che li paragona a Gianfranco Fini. «Non ci faremo intimidire dal metodo Boffo», avverte una nota congiunta spedita al direttore del quotidiano, Alessandro Sallusti. Le “colombe” si rivedono in serata, dopo l’exploit dell’ex premier. Con Cicchitto e altri potrebbero votare la fiducia al governo. Quanti sono? Difficile prevederlo. Ma il fatto che Berlusconi abbia impedito un dibattito e la conta interna tra i parlamentari lascia il dubbio che il dissenso non sia tanto piccolo. «So per certo che nel Pdl molte persone si stanno facendo domande», assicura Dario Franceschini.
In ogni caso del futuro ruolo di Alfano Berlusconi non ha fatto menzione davanti ai parlamentari. Nella nuova Forza Italia non c’è in gioco solo il destino del governo ma anche la successione a Berlusconi. «I moderati non possono essere guidati da estremisti», ripete Quagliariello, tra i più critici nel partito. Il Cavaliere si prepara però a quella che potrebbe essere la sua ultima campagna elettorale. È convinto che le elezioni ci saranno al massimo a febbraio-marzo. Per questo sta pianificando una sua presenza martellante in video. Il 4 conferma la manifestazione e fa due conti: l’affidamento ai servizi sociali non è immediato, ci possono volere mesi, giusto il tempo di una campagna elettorale.
©RIPRODUZIONE RISERVATA