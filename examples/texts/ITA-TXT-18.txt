Omicidio Melania Rea, 30 anni a Parolisi nel processo d’appello
Pena ridotta, cancellato l’ergastolo dalla Corte dell’Aquila. Lui continua a negare di aver ucciso la giovane moglie
italia omicidio melania rea omicidi



Email
+
-

ROMA. Salvatore Parolisi condannato a 30 anni di carcere. Dopo nove ore di camera di consiglio i giudici della Corte d'appello dell'Aquila hanno deciso dunque di ridurre la pena, che in primo grado (lo scorso ottobre 2012) era stata quella dell'ergastolo, non riconoscendo all'imputato le aggravanti.
Si chiude così anche il processo di secondo grado nei confronti dell'ex caporalmaggiore dell'esercito, ritenuto comunque colpevole dell'omicidio della moglie Melania Rea, 29 anni, compiuto il 18 aprile del 2011 a Ripe di Civitella, in provincia di Teramo.

Nelle ultime due ore di udienza, ieri mattina, sono andate in scena le repliche di accusa e difesa: il procuratore generale Romolo Como ha chiesto la conferma dell'ergastolo, come anche il legale della famiglia Rea, Mauro Gionni; mentre Nicodemo Gentile, avvocato dell'imputato, è tornato a «ribadire l'esistenza di ragionevoli dubbi» sufficienti a far assolvere Parolisi, o quantomeno a richiedere nuovi approfondimenti.
Gionni ha portato in aula una video chat tra Parolisi e l'amante Ludovica, nella quale i due si mostrano reciprocamente le parti intime. La chat hard è stata mostrata per sottolineare ancora una volta il comportamento da bugiardo patologico dell'uomo che solo quattro giorni prima aveva scritto una lettera in cui dichiarava alla moglie il suo amore. «L'atteggiamento di Salvatore era sempre lo stesso: freddo, scostante - ha detto Gennaro Rea, zio di Melania, che spesso durante l'udienza ha guardato quello che era il marito di sua nipote - poi, ogni tanto, aveva un'espressione piagnucolante. Ma non credo né a quella, né alla sua conversione alla fede: secondo me è una strategia suggerita dagli avvocati».
Quel 18 aprile di due anni fa, Melania scomparve nel nulla sul Colle San Marco di Ascoli Piceno, dove era andata a fare una gita con il marito e la figlia di 18 mesi, Vittoria.
Fu proprio il caporalmaggiore a dare l'allarme quando, dopo venti minuti, disse di non aver visto tornare la moglie che si era allontanata per andare in cerca di un bagno. Questa la sua versione, mai riscontrata però da testimoni. Il corpo di Melania venne ritrovato, in seguito ad una telefonata anonima, il 20 aprile, in un bosco di Ripe di Civitella, nel teramano, a circa 18 chilometri di distanza da Colle San Marco. L'autopsia rivelerà che ad ucciderla sono state 35 coltellate. Parolisi venne arrestato tre mesi dopo, alla luce dopo essere caduto in molte contraddizioni, e anche dopo la scoperta di sue relazioni extraconiugali. Lui si è sempre dichiarato innocente.