Governo al capolinea/ Berlusconi apre la crisi Letta: «Gesto folle»
Il Cavaliere costringe Alfano ad annunciare le dimissioni dei ministri Pdl Il premier: «Irresponsabile, tutto per coprire le sue vicende personali»
politica pd pdl crisi di governo



Email
+
-
di Gabriele Rizzardi

L’accusa di Epifani: «Azione di sfascio»
Un epilogo che era già scritto
Iva verso l’aumento Dall’Imu alla Cig le misure a rischio
Caccia ai numeri per l’esecutivo di scopo
Berlusconi: ''Pd vuole far pagare ai cittadini tasse evitabili''
ROMA. Dopo aver minacciato l’Aventino e gridato al “colpo di Stato”, Silvio Berlusconi toglie la fiducia a Letta, impone le immediate dimissioni ai suoi ministri e, di fatto, apre la crisi. L’esile filo che ha tenuto in piedi fino a oggi il governo delle larghe intese si è spezzato ieri pomeriggio, quando è fallito il tentativo dei maggiorenti del Pdl di scaricare sul governo la responsabilità del mancato rinvio dell’aumento Iva. A quel punto, contro ogni previsione e dopo che per tutta la mattinata le “colombe” del Pdl avevano spiegato che le dimissioni di massa erano state “soltanto annunciate” e che i ministri del centrodestra “erano ancora in carica”, è arrivato l’ordine di rompere le righe.
«L’ultimatum lanciato da Enrico Letta e dal Pd agli alleati di governo sulla pelle degli italiani, appare irricevibile e inaccettabile» scrive il Cavaliere, che è stato spiazzato dalla decisione del premier di “congelare” l’attività del governo fino ad una nuovo voto di fiducia. Nel comunicato, Berlusconi parla di «grave violazione dei patti» e spiega che l’aumento dell’Iva lo «costringerebbe a violare gli impegni presi con gli elettori durante la campagna elettorale». Fatta la premessa, il Cavaliere sgancia la bomba su Palazzo Chigi: «Ho invitato la delegazione del Pdl al governo a valutare l’opportunità di presentare immediatamente le proprie dimissioni per non rendersi complice, e per non rendere complice il Pdl, di una ulteriore odiosa vessazione imposta dalla sinistra agli italiani». Passa qualche minuto e Angelino Alfano, come capo delegazione Pdl al governo, annuncia e conferma: «I ministri del Pdl rassegnano le proprie dimissioni» la nota è firmata da Alfano, De Girolamo, Lorenzin, Lupi e Quagliariello.
Enrico Letta, che era stato avvertito al telefono da Alfano, incassa il colpo ma non porge l’altra guancia. Anzi, dopo un colloquio telefonico con Giorgio Napolitano, dal quale si recherà oggi per «concordare le decisioni che si sono rese necessarie», passa al contrattacco e, prima su Twitter e poi con note ufficiali, fa a pezzi la strategia di Berlusconi. «Il tentativo di rovesciare la frittata sulle ragioni dell’aumento dell’Iva è contraddetto dai fatti, che sono sotto gli occhi di tutti perché il mancato intervento è frutto delle dimissioni dei parlamentari Pdl e quindi del fatto che non era garantita la conversione in legge del decreto» scrive il premier, che invita gli italiani a «non abboccare a Berlusconi».
AUDIO Berlusconi: ''Pd vuole far pagare ai cittadini tasse evitabili''Il premier questa volta mette da parte i toni misurati e va giù duro. Accusa il Cavaliere di usare l’Iva «per coprire le sue vicende personali» e parla di un gesto «folle e irresponsabile». Ma non solo. Letta sfida il Pdl ad un «chiarimento che dovrà avvenire in Parlamento, alla luce del sole, di fronte ai cittadini» e si rivolge direttamente al Paese: «Gli italiani sapranno rimandare al mittente una bugia così macroscopica, un simile tentativo di stravolgimento della realtà».
La mossa del Cavaliere trova il pieno sostegno della Lega ma non convince tutti i suoi parlamentari. Fabrizio Cicchitto, ad esempio, contesta le modalità con cui si è arrivati alle dimissioni dei ministri: «Sarebbe stata necessaria una discussione approfondita nell’ufficio di presidenza del Pdl e con i gruppi parlamentari». A spingere per una soluzione che evitasse il definitivo strappo sono stati anche Schifani e Brunetta. Il presidente dei senatori del Pdl aveva proposto a Letta di anticipare a domani il dibattito sulla fiducia, dando per scontato un esito positivo, per poter intervenire domani sul decreto Iva (l’aumento di un punto parte dal primo ottobre).
Adesso si apre una fase delicatissima. Letta è intenzionato a farsi sfiduciare dal Pdl in Parlamento, dove farà un discorso programmatico (l’orizzonte è il 2014), proporrà una serie di misure (occupazione e fisco) e punterà il dito contro Berlusconi. A quel punto è possibile che si apra formalmente la crisi di governo, se Letta non avrà la necessaria maggioranza, ma c’è anche chi ipotizza un “rimpasto” se invece in Senato ci saranno i numeri sufficienti. I centristi proveranno ad imbarcare i “dissidenti” del Pdl, ma quel che è certo è che Napolitano non è intenzionato a sciogliere le Camere senza una nuova legge elettorale.
©RIPRODUZIONE RISERVATA