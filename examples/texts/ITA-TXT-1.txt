Alfano al Pdl: «Domani si deve votare la fiducia»
Giovanardi: ci sono numeri per nuovo gruppo
Circa 40 senatori pronti a un Letta bis. Incontri del segretario con Berlusconi e Letta, che respinge le dimissioni dei ministri

Crisi di Governo 25
Il Popolo della Libertà 36
Silvio Berlusconi 75
Angelino Alfano 14
Politica 270
NASCONDI
Il vicepresidente del Senato Maurizio Gasparri
Il vicepresidente del Senato Maurizio Gasparri
«Rimango fermamente convinto che tutto il nostro partito domani debba votare la fiducia a Letta. Non ci sono gruppi e gruppetti». La dichiarazione del segretario Angelino Alfano offre la migliore sintesi del chiarimento avuto nel Pdl all'indomani delle minacciate dimissioni dei ministri berlusconiani. Una dichiarazione maturata al termine di una giornata convulsa, che ha visto Alfano al centro di una serie di incontri e riunioni. A Palazzo Grazioli, col leader Silvio Berlusconi, prima alla presenza dei capigruppo Schifani e Brunetta, del coordinatore Verdini e del vicepresidente del Senato Maurizio Gasparri, poi faccia a faccia col Cavaliere. In tutto la visita del segretario del Pdl è durata tre ore. Alfano è poi andato a Palazzo Chigi per incontrare il presidente del Consiglio alla presenza anche degli altri ministri dimissionari, Maurizio Lupi, Gaetano Quagliariello, Nunzia De Griolamo e Beatrice Lorenzin. Al termine di questo valzer di porte girevoli, il segretario ha dato la linea a tutto il partito: «Si vota la fiducia». E in serata arriva la notizia che riguarda le dimissioni dei cinque ministri Pdl: il presidente del Consiglio le ha respinte. I ministri restano quindi (almeno per il momento) in carica e il governo si presenterà al completo alla verifica del Parelamento.
LA CONTA - Mentre Alfano era ricevuto a Palazzo Grazioli e Palazzo Chigi, montava l'onda dei dissidenti. Soprattutto al Senato, dove i senatori pdl pronti a seguire il segretario in un gruppo a sostegno di Letta venivano stimati tra i 20 e i 30. Addirittura 40 stando a quanto ha sostenuto Carlo Giovanardi, che all'Ansa ha dichiarato: «Ci sono i numeri per nuovo gruppo. Voteremo la fiducia». Le voci di una imminente scissione del Popolo delle Libertà, con le colombe pronte a volare via dal nido berlusconiano, ormai trasformato in un fortino dai falchi Santanchè, Bondi e Verdini, sono state quindi ridimensionate dallo stesso segretario del Pdl: «Nel nostro partito - ha dichiarato - non esistono gruppi e gruppetti».

IL GOVERNO CHIEDERÀ LA FIDUCIA - In attesa di maggiore chiarezza sulla linea adottata dal Pdl, il ministro dei rapporti col parlamento Dario Franceschini ha confermato che il governo andrà per la sua strada: «Domani il governo porrà comunque la questione di fiducia in modo che ogni scelta avvenga in Parlamento, alla luce del sole, senza ambiguità e ipocrisie e senza alcuna trattativa. Soprattutto sul principio di netta e totale separazione».

IL COLLE: PERCORSO CHIARIFICATORIO - Letta, in sostanza, continua per la sua strada. E verificherà in Parlamento la reale consistenza della sua maggioranza. Una conferma arriva anche dal Colle, per bocca dell'ufficio stampa: «Nell'incontro di questa mattina (tra Letta e Napolitano) si è configurato con il presidente del consiglio il percorso più limpido e lineare sulla base di dichiarazioni politico-programmatiche che consentano una chiarificazione piena delle rispettive posizioni politiche e possano avere per sbocco un impegno non precario di sviluppo dell'azione di governo dalle prime scadenze più vicine agli obiettivi da perseguire nel 2014».